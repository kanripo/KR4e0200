# -*- mode: mandoku-view; -*-
#+TITLE: 楊忠愍集
#+DATE: 2015-08-25 00:25:20.173219
#+PROPERTY: ID KR4e0200
#+PROPERTY: BASEEDITION WYG    
#+PROPERTY: JUAN 世祖章皇帝御製表忠録序
<pb:KR4e0200_WYG_000-1a>¶
世祖章皇帝御製表忠録序¶
　自古賢臣正士効力王家率授命致身捐生赴義跡其¶
　所遭若無厚幸然而時過論定聲稱振揚及於代逺風¶
　遥流徽彌茂留連曩跡如遘其人是以孟軻有言奮乎¶
　百世之上百世之下聞者莫不興起也夫當其矢心靖¶
　獻奮不顧軀豈逆覩後人美歎靡窮哉獨以浩然之氣¶
　成特立之操内無懼心外無慙徳而已顧竭志盡忠者¶
　人臣之誼善善惡惡者大道之公循省徃哲愛結於中¶
<pb:KR4e0200_WYG_000-1b>¶
　誠有不能自已者也朕萬幾之暇紬繹載籍每覽忠孝¶
　節義之事未嘗不反覆三致意焉至明史嘉靖年間有¶
　直臣楊繼盛者以諫死於戲賢哉觀其劾仇鸞嚴嵩二¶
　疏凜凜乎烈丈夫矣夫尊爵厚禄握權當軸者何可勝¶
　道然當時則榮沒則已焉甚或遺穢䝉嗤為世昭鑒去¶
　繼盛奚翅霄壤哉使繼盛獲遇明主庸其言顯其身其¶
　所建竪必有卓然可觀者而竟不得志而歾與龍逢比¶
　干先後合轍亦可悲矣朕讀其文傷其意慨然想見其¶
<pb:KR4e0200_WYG_000-2a>¶
為人故特表而出之以旌忠鯁垂法將來由斯以觀即¶
謂繼盛至今存可也¶
#+PROPERTY: JUAN 提要
<pb:KR4e0200_WYG_000-3a>¶
欽定四庫全書　　　　　集部六¶
　楊忠愍集　　　　　　　别集類五(明/)¶
　　提要¶
　　　　(臣/)等謹按楊忠愍集三巻明楊繼盛撰繼盛字¶
　　　　仲芳號椒山容城人嘉靖丁未進士官至兵¶
　　　　部武選司員外郎以疏劾嚴嵩為所搆䧟¶
　　　　與張經同棄市後追贈太常寺卿謚忠愍事¶
　　　　迹具明史本傳繼盛本以經濟氣節自許不¶
<pb:KR4e0200_WYG_000-3b>¶
　　　　屑屑于文字後人重其人品掇拾成編仰䝉¶
　世祖章皇帝御製序文表其忠藎一經褒予曠世猶¶
　　　　生故雖朽蠧陳編彌深寳惜此本乃康熙間¶
　　　　蕭山章鈺所校凡奏疏一巻雜文一巻詩一¶
　　　　巻行狀碑記别為一巻附焉其論馬市劾嚴¶
　　　　嵩二疏史傳限于體裁僅存大略集本乃其¶
　　　　全文披肝瀝膽伉直之氣如生自作年譜一¶
　　　　篇學問人品具見本末尤史傳所不能詳遺¶
<pb:KR4e0200_WYG_000-4a>¶
　　　　囑一篇作於臨刑前一夕墨迹至今世守倉¶
　　　　卒之際數千言無一字塗乙尤足見其所養¶
　　　　詞雖質樸而忠孝之意油然尤足以感動百¶
　　　　世惟年譜中自記從韓邦竒學樂律夜夢虞¶
　　　　舜一事頗涉怪異然繼盛非妄語者葢覃思¶
　　　　之極緣心搆象世説載衛玠以夢問樂廣廣¶
　　　　云是想管子曰思之思之鬼神通之固亦理¶
　　　　之所有昔呉與弼作日錄自稱夢見孔子人¶
<pb:KR4e0200_WYG_000-4b>¶
　　　　疑其偽繼盛此語頗與相類明以來無疑之¶
　　　　者此則繫乎其人有不待口舌争者矣乾隆¶
　　　　四十二年九月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
#+PROPERTY: JUAN 目録
<pb:KR4e0200_WYG_000-5a>¶
欽定四庫全書　　　　　集部六¶
　楊忠愍集目録　　　　　别集類五(明/)¶
　　巻一¶
　　　奏疏¶
　　巻二¶
　　　序¶
　　　引¶
　　　跋¶
<pb:KR4e0200_WYG_000-5b>¶
　　　説¶
　　　記¶
　　　書¶
　　　祭文¶
　　巻三¶
　　　詩¶
　　巻四¶
　　　附録¶
<pb:KR4e0200_WYG_000-6a>¶
　　　碑記¶
#+PROPERTY: JUAN 原序
<pb:KR4e0200_WYG_000-7a>¶
楊忠愍集原序¶
少讀王章傳涕泗被面驟出對客不能飾客訝問故曰¶
吾讀王仲卿傳故也既而讀楊椒山自著年譜驚曰此¶
非仲卿乎仲卿學長安獨與妻居疾病無卧被入牛衣¶
中與椒山讀書無卧被同仲卿為諌大夫進左曹訐宦¶
官石顯免其官與椒山為南部員外進北部劾咸寧侯¶
鸞降典史同仲卿起司隸校尉進京兆尹遽劾帝舅大¶
將軍輔政王鳳下廷尉獄既而死與椒山起刑部員外¶
<pb:KR4e0200_WYG_000-7b>¶
遷兵部武選司遽劾相嵩下詔獄辟死又同然且仲卿¶
之封事以日食椒山之入奏亦以日食仲卿之得罪以¶
指斥張美人故椒山之得罪亦以扳援二王故所不同¶
者兩人之妻皆沮其上書而椒山張夫人乞代夫死仲¶
卿未有也然當仲卿下獄時妻女皆同時收繫女年十¶
二夜起號哭曰平時獄上呼囚數常至九今八而止先¶
死者必君也及旦而仲卿果死妻女徙合浦則是其妻¶
之罹慘較有甚於椒山者予嘗入史館詢椒山傳同館¶
<pb:KR4e0200_WYG_000-8a>¶
官曰未䦰也曰此一代有數人物當特為起草而俟䦰¶
分乎同館官不答既而微聞同館有進劄子者曰孝宗¶
非令主陽明非道學東林非君子謂夫儒者言事但當¶
以迂全不以激骫東林之爭每始於意氣而終於朋黨¶
此皆嘉隆間戅直諸習有以開之葢暗指椒山言也予¶
曰然則如漢王章者非君子耶曰章不識輕重亢言殺¶
身何有乎君子子不讀胡氏致堂諸史論乎其於兩漢¶
人物率詆之不直一錢是以朱氏傳王荆公為名臣而¶
<pb:KR4e0200_WYG_000-8b>¶
稱秦㑹之太師為致有骨力何則不輕舉也夫以岳忠¶
武之死而猶譏其横刺其直向前厮殺而無所於變也¶
他可知矣予氣塞而罷然而歸檢舊史見趙宋兩朝當¶
君國之慘死事者不下什伯而宋史忠義傳並無一講¶
學之徒厠身其間然後知薄事功并薄氣節皆宋學之¶
陋而非恒情也今予去史館又十餘年矣康熈戊寅同¶
邑章子梅谿有感於椒山之為人取椒山所傳年譜與¶
其生平詩若文合得四巻將刻以示世而屬予為叙予¶
<pb:KR4e0200_WYG_000-9a>¶
讀之淚滴滴下一如疇昔讀王章傳時雖不講學不汩¶
其本心而章子以藝林之豪攻經生家年不及賈生獨¶
能奮發忼愾聞椒山之風而興起焉且復輯其遺文惟¶
恐其不傳於後而汲汲示世此非君子所用心乎夫椒¶
山文士其於聖學未知其有當與否然而讀其疏而知¶
君臣焉讀其諭兒文而知父子焉讀張夫人代夫疏而¶
知其夫若婦焉讀王繼津書與弇州王氏所為狀而知¶
朋友之交焉至於兄弟則年譜所記彰彰也近之言學¶
<pb:KR4e0200_WYG_000-9b>¶
者動輒薄事功而輕氣節至有訐陽明之學以明得意¶
者夫陽明事功固所宜薄然而氣節者君子之梗概也¶
椒山不幸與王章同兩漢儒術久為宋學所不許而陽¶
明又不幸而龍場以前同於椒山道學既難言而兩人¶
氣節又百不如權相之骨力然而猶尚有讀其書感其¶
為人惟恐其不傳於後而汲汲示世如章子者則是人¶
心之未亡而君子之猶可為也世有見斯集而興者乎¶
其亦以予之讀仲卿傳者讀之可矣康熈戊寅秋八月¶
<pb:KR4e0200_WYG_000-10a>¶
蕭山毛竒齡初晴氏題¶
